# Programowanie aplikacji mobilnych

## Projekt: Opracowanie kompleksowej aplikacji mobilnej

Projekt jest alternatywnym sposobem zaliczenia ćwiczeń i nie jest wymagany do zaliczenia przedmiotu. Student ma możliwość wyboru między regularnym wykonywaniem zadań na ćwiczeniach a realizacją projektu.

### Cel projektu:

Celem projektu jest zaprojektowanie, implementacja, testowanie i dokumentowanie aplikacji mobilnej na platformę Android, która integruje kluczowe koncepty i technologie omówione podczas kursu. Projekt powinien wykazać zrozumienie i umiejętność zastosowania architektury aplikacji mobilnych, komponentów Android, nawigacji, stylów oraz animacji.

### Zadanie do wykonania:

Student powinien samodzielnie zaproponować temat aplikacji, który będzie obejmował wszystkie poniższe zagadnienia:

1. Wprowadzenie do programowania aplikacji mobilnych - Wybór i konfiguracja środowiska Android Studio.
2. Architektura aplikacji mobilnych - Zastosowanie i uzasadnienie wyboru architektury (np. MVC, MVP, MVVM).
3. Komponenty i layouty aplikacji - Użycie aktywności, fragmentów, Intentów oraz podstawowych layoutów.
4. Cykl życia aktywności - Zarządzanie stanami aplikacji i komunikacja między komponentami.
5. Nawigacja i style - Implementacja nawigacji (np. Navigation Drawer, ActionBar) oraz zastosowanie Material Design.
6. Komponenty interfejsu użytkownika - Użycie ListView, RecyclerView, ScrollView, WebView.
7. Obrazy i animacje - Implementacja animacji oraz dostosowanie aplikacji do różnych wielkości ekranów.
8. Testowanie aplikacji - Metody testowania, w tym testy jednostkowe i instrumentacyjne.

### Dokumentacja projektu powinna zawierać:

1. Temat projektu aplikacji - unikalny i innowacyjny pomysł na aplikację.
2. Opis projektu - cel, funkcje, potencjalne użycie.
3. Wymagania funkcjonalne i niefunkcjonalne - szczegółowy opis tego, co aplikacja powinna robić oraz wymagania dotyczące wydajności i jakości.
4. Odbiorcy - docelowa grupa użytkowników.
5. Schematy i modele - diagramy przedstawiające architekturę aplikacji, przepływ danych i interakcji użytkownika.
6. Dowolne dodatkowe elementy - np. wyzwania napotkane podczas rozwoju projektu, użyte biblioteki zewnętrzne.

### Wymagania techniczne:

1. Projekt może być zaimplementowany w Android Studio lub w innym natywnym narzędziu do tworzenia aplikacji mobilnych. Wybór alternatywnego środowiska należy uzasadnić, wyjaśniając, jak wybrane rozwiązanie lepiej służy realizacji funkcji projektu.
2. Aplikacja powinna być kompatybilna z co najmniej Android 5.0 (Lollipop) lub odpowiednią wersją innego systemu operacyjnego, jeśli projekt jest realizowany w innym środowisku.
3. Aplikacja nie musi być ukończona – ważne aby zaimplementowane były wszystkie zagadnienia omawiane w kursie.
4. Zachęca się do używania systemu kontroli wersji, np. Git, do zarządzania kodem źródłowym.

### Sposób dostarczenia projektu:

- Kompletna dokumentacja projektowa oraz kod źródłowy muszą zostać umieszczone na platformie Moodle.
- Działającą aplikację należy zaprezentować prowadzącemu, aby zademonstrować jej funkcje i odpowiedzieć na ewentualne pytania.